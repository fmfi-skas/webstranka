---
layout: post
title: Voľby do ŠKASu po novom
tags: novinky
---

Rok 2014 bude rokom volebným, a to nielen na celoštátnej úrovni. Na jar nás čakajú riadne voľby do ŠKASu. Prinášame preto prehľad volebných pravidiel podľa nových Zásad volieb do Akademického senátu FMFI UK.

Akademický senát FMFI UK na svojom 18. riadnom zasadnutí dňa 21. októbra 2013 schválil nové [Zásady volieb do Akademického senátu FMFI UK](http://www.fmph.uniba.sk/index.php?id=3252).

## Počet členov ŠKASu a dĺžka funkčného obdobia

Počet členov Akademického senátu FMFI UK a percentuálne zastúpenie študentov ostalo zachované, t.j. 30 členov AS (z toho 10 členov ŠKASu). Nezmenila sa ani dĺžka funkčného obdobia; každý člen ŠKASu má **dvojročné funkčné obdobie**.

Novinkou je, že **riadne voľby do ŠKASu** sa budú konať **každoročne** a bude sa v nich **voliť jedna polovica členov ŠKASu** (tzv. kĺzavý mandát, ktorý znamená, že v AS bude vždy zasadať skupina študentských „starosenátorov" a „novosenátorov“). Aby uvedený systém mohol nabehnúť, bolo potrebné prechodným ustanovením upraviť dĺžku funkčného obdobia členov ŠKASu zvolených v riadnych voľbách konaných v roku 2014. V týchto riadnych voľbách sa bude volič 10 členov ŠKASu; za členov študentskej komory na dvojročné funkčné obdobie budú zvolení prví piati kandidáti s najväčším počtom platných hlasov. Funkčné obdobie ostatných zvolených členov študentskej komory bude jednoročné a skončí sa dňom 31. mája 2015. V prípade rovnosti hlasov určí dĺžku funkčného obdobia volebná komisia žrebom.

Vzhľadom na každoročné konanie volieb do ŠKASu bolo potrebné v Rokovacom poriadku Akademického senátu FMFI UK upraviť dĺžku funkčného obdobia predsedu a podpredsedu ŠKASu. Ich funkčné obdobie bude jednoročné a skončí sa 31. mája každého kalendárneho roka.

## Volebné právo

Stručne povedané, študenti volia študentov. Obšírnejšie povedané, členov ŠKASu volia v priamych tajných voľbách členovia študentskej časti akademickej obce fakulty. Členom ŠKASu môže byť len člen študentskej časti akademickej obce fakulty.

Zoznam voličov oprávnených hlasovať vo voľbách do ŠKASu vyhotovuje Mandátová komisia AS. Pre voľby do ŠKASu tvorí celá študentská časť akademickej obce fakulty jeden volebný obvod.

## Vyhlásenie riadnych volieb

Riadne voľby do ŠKASu sa konajú v posledných 60 dňoch funkčného obdobia jej členov a vzhlasuje ich AS. Priebeh riadnych volieb riadi **volebná komisia**, ktorú volí AS spravidla z členov študentskej časti akademickej obce fakulty.

## Kandidatúra

Kandidovať do ŠKASu môže každý člen študentskej časti akademickej obce fakulty. Právo navrhovať kandidáta na člena ŠKASu má ktorýkoľvek člen alebo skupina členov akademickej obce fakulty (tak zamestnaneckej časti, ako aj študentskej časti). Člen študentskej časti akademickej obce fakulty nemôže za kandidáta navrhnúť samého seba. **Návrh kandidáta** musí mať listinnú formu a **musí obsahovať**

* meno a priezvisko navrhovateľa,
* pracovisko navrhovateľa alebo študijný program a rok štúdia navrhovateľa,
* meno a priezvisko kandidáta,
* pracovisko kandidáta alebo študijný program a rok štúdia kandidáta a
* dátum, miesto a podpis navrhovateľa.

V jednom návrhu možno navrhnúť najviac jedného kandidáta. K návrhu na kandidatúru musí byť pripojené vlastnoručne podpísané vyhlásenie kandidáta, že súhlasí so svojou kandidatúrou. Návrhy sa podávajú osobne ktorémukoľvek členovi volebnej komisie alebo prostredníctvom podateľne fakulty v lehote určenej volebnou komisiou.

## Kandidátka

Volebná komisia bez zbytočného odkladu po uplynutí lehoty na podávanie návrhov na kandidátov preskúma podané návrhy a rozhodne o zaradení kandidátov na kandidátku. Proti rozhodnutiu volebnej komisie o zaradení alebo nezaradení kandidáta na kandidátku môže ktorýkoľvek člen akademickej obce fakulty podať námietku (čl. 16 ods. 3 Zásad volieb). Volebná komisia zverejní kandidátku prostredníctvom úradnej vývesky AS, webového sídla fakulty a fakultnej elektronickej pošty.

## Volebná kampaň

Novinkou je **rámcová úprava volebnej kampane**. Volebná kampaň je akákoľvek činnosť kandidáta a ďalších osôb zameraná na podporu alebo slúžiaca na prospech kandidáta. Volebná kampaň sa môže vykonávať akýmkoľvek vhodným spôsobom, avšak v súlade s platnými právnymi prepismi, platnými vnútornými predpismi fakulty a dobrými mravmi a nesmie poškodzovať práva a oprávnené záujmy tretích osôb. Volebná kampaň sa nesmie uskutočňovať počas vzdelávacích činností. Umiestňovať volebné plagáty a iné nosiče informácií v priestoroch fakulty možno len na miestach, ktoré pre tento účel vyhradí volebná komisia. Vyhradená plocha musí zodpovedať zásadám rovnosti kandidátov. Kandidáti majú právo zverejniť svoj volebný program na webovom sídle fakulty alebo webovom sídle ŠKASu za podmienok, ktoré určí volebná komisia. **Podrobnosti pravidiel o vedení volebnej kampane upraví volebná komisia.** Ak kandidát poruší svoje povinnosti pri vedení volebnej kampane, môže Mandátová komisia AS na návrh ktoréhokoľvek člena akademickej obce fakulty alebo volebnej komisie a po vypočutí si zúčastnených strán zrušiť kandidatúru kandidáta vo voľbách.

## Priebeh hlasovania a výsledky volieb

Volič hlasuje osobne, zastúpenie nie je prípustné. Členovia volebnej komisie nesmú voličom upravovať hlasovacie lístky. Volič po príchode na volebné miesto preukáže svoju totožnosť a po vlastnoručnom podpise v zozname voličov mu volebná komisia vydá hlasovací lístok. Voliči, ktorých totožnosť je členom volebnej komisie známa, svoju totožnosť preukazovať nemusia. Ak volič nevie preukázať svoju totožnosť, volebná komisia mu hlasovanie neumožní.

Volič na hlasovacom lístku **zakrúžkovaním poradových čísel** označí kandidátov, pre ktorých hlasuje. Zakrúžkovať môže najviac piatich kandidátov (s výnimkou riadnych volieb v roku 2014, kedy sa krúžkuje najviac 10 kandidátov). Volič upravuje hlasovací lístok tak, aby bola dodržaná tajnosť hlasovania. Volič hlasuje spôsobom, že vhodí upravený hlasovací lístok pred volebnou komisiou do volebnej schránky (ľudovo „urny").

Za členov ŠKASu sú zvolení **piati kandidáti**, ktorí získali v poradí najviac platných hlasov (špeciálna úprava platí pre riadne voľby v roku 2014, viď vyššie). Ak získajú viacerí kandidáti rovnaký počet platných hlasov, volebná komisia určí z nich člena ŠKASu žrebom.

Každý člen akademickej obce fakulty má právo podať voči priebehu riadnych volieb do ŠKASu alebo zneniu zápisnice o priebehu hlasovania a výsledkoch riadnych volieb písomné námietky. Námietkové konanie upravuje čl. 25 Zásad volieb. Mandátová komisia AS po overení platnosti riadnych volieb vydá kandidátom zvoleným za členov ŠKASu osvedčenie o zvolení.

## Pozastavenie členstva v ŠKASe

Člen ŠKASu, ktorý nie je študentom doktorandského študijného programu, môže pred riadnym skončením štúdia písomne požiadať o pozastavenie členstva v ŠKASe; jeho členstvo sa pozastaví odo dňa nasledujúceho po dni riadneho skončenia jeho štúdia. Žiadosť o pozastavenie členstva člen ŠKASu adresuje predsedovi AS. Členstvo člena ŠKASu s pozastaveným členstvom sa obnoví dňom, keď sa opäť stane členom študentskej časti akademickej obce fakulty, ak z iných dôvodov dovtedy nezaniklo.

## Náhradníci

Náhradníkom je každý kandidát, ktorý v príslušných riadnych voľbách nebol zvolený za člena ŠKASu a získal nenulový počet platných hlasov. Zoznam náhradníkov vedie Mandátová komisia AS. Ak zanikne členovi ŠKASu jeho členstvo pred skončením funkčného obdobia, nastupuje na uvoľnené miesto člena ŠKASu náhradník, ktorý spĺňa podmienky voliteľnosti do ŠKASu a získal v poradí najväčší počet platných hlasov. Nastúpenie náhradníka vyhlasuje Mandátová komisia AS (podrobnosti upravuje čl. 31 Zásad volieb). Funkčné obdobie člena ŠKASu, ktorý nastúpil ako náhradník, trvá do konca funkčného obdobia člena ŠKASu, ktorému členstvo predčasne zaniklo.

## Doplňujúce voľby

Ak zanikne členovi ŠKASu jeho členstvo pred funkčného obdobia a na uvoľnené miesto nie je náhradník, Predsedníctvo AS bez zbytočného odkladu vyhlási na uvoľnené miesto doplňujúce voľby. Funkčné obdobie člena ŠKASu, ktorý bol zvolený v doplňujúcich voľbách, trvá do konca funkčného obdobia člena ŠKASu, ktorému členstvo predčasne zaniklo.


Róbert Kysel, tajomník AS FMFI UK
